---
sidebar_position: 1
id: introductie-plan-keten
title: Introductie Plan-keten
slug: /plan-keten/introductie-plan-keten
---

# Introductie Plan-keten

De Plan-keten (voluit: de keten Van Plan Tot Publicatie) is de keten van processen en standaarden waarmee omgevingsdocumenten (zoals omgevingsplannen, verordeningen, etc.) vanaf het opstellen (plan) tot en met bekendmaking (besluit) en beschikbaarstelling (publicatie) digitaal verwerkt worden, en gedeeld worden via de Landelijke Voorziening van het DSO. Het doel is dat deze documenten machine‐leesbaar zijn, dat geografische informatie via OW-objecten gekoppeld worden aan tekst (bijvoorbeeld juridische artikelen), en dat iedereen (publiek, overheden, softwareleveranciers) via publiekelijk beschikbare standaarden en API’s kan werken.

In de Plan-keten stellen bevoegd gezagen (gemeenten, provincies, waterschappen, het Rijk) via hun plansoftwarelevanciers besluiten op. Deze besluiten worden aangeboden aan het bronhouderkoppelvlak. Bij het publicatiemoment van het besluit, wordt het besluit gecombineerd met eventuele bestaande regelgeving tot een geconsolideerde regelingversie. Daarnaast wordt het besluit en de regelingversie gepubliceerd op het Omgevingsloket en andere overheidsportalen. 

Wanneer het besluit juridische activiteiten definiëert, dan kunnen die vervolgens toepasbaar gemaakt worden en gebruikt worden in vragenbomen in de VTH-keten.

## Standaarden

De manier waarop juridische tekst in de Plan-keten gestructureerd wordt, en de manier waarop besluiten geconsolideerd worden tot regelingen, is vastgelegd in de STOP-standaard (Standaard Overheidspublicaties). De STOP-standaard heeft een breder toepassingsbereik dan de Omgevingswet; voor toepassing binnen de Omgevingswet bestaat het smallere toepassingsprofiel STOP/TPOD (STOP/Toepassingsprofiel Omgevingswet). De manier waarop tekst via OW-objecten aan geometrie gekoppeld wordt, is beschreven in IMOW (Informatiemodel Omgevingwet).

## API's

Alle informatie in de Landelijke Voorziening van het DSO wordt ontsloten via REST API's, zo ook de informatie uit de Plan-keten. Deze API's worden hier beschreven.

## Samenhang met de RO-keten

De Plan-keten vervangt de RO-keten, de keten die resulteert in de publicatie van ruimtelijke plannen onder de Wet ruimtelijke ordening. Ruimtelijke plannen worden vanwege overgangsrecht nog enkele jaren beschikbaar gesteld via de Ruimtelijke Plannen Opvragen API. Om een compleet juridisch beeld te krijgen van wet- en regelgeving in de publieke leefomgeving, is het nodig om zowel de DSO API's als de Ruimtelijke Plannen Opvragen API te raadplegen. 
